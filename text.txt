Ved 11-tiden ble det innført kolonnekjøring på Hardangervidda på grunn av uvær. I mellomtiden har køen på Haugastøl vokst. En BT-leser står i kø på Haugastøl og forteller at bilkøen rett før klokken 14 er mange kilometer lang. Hun har stått nesten tre timer. Én kolonne har kjørt i den tiden.

Det tok tid før kolonnene begynte å gå fordi brøytemannskapene jobbet med å tømme vidden for biler og å sette lapper på parkerte biler om at de ikke må begynne å kjøre på egen hånd.

Sjekk været hos deg
Se oppdaterte veimeldinger
Frem og tilbake
Statens vegvesen estimerer i 14-tiden at det er to timer ventetid på Fv. 50 Hol-Aurland og på Hardangervidda er den opptil seks timer.

Trafikkoperatør Ronny Sleire ved Vegtrafikksentralen i Hordaland understreker at estimatene er usikre. Vegvesenet regner imidlertid med at ventetiden kan øke ytterligere utover dagen.

Statens vegvesen anbefaler alle som skal over fjellet mellom øst og vest å tenke alternativer til Hardangervidda.

- Så får vi spredt trafikken mest mulig. Blir det helt sinnsyke køer på Hardangervidda, er folk tjente med å kjøre litt lenger, sier Sleire.